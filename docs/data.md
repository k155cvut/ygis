# Data

[ČÚZK ArcGIS REST server **POLOHOPIS** – stahovací služba](https://ags.cuzk.cz/arcgis/rest/services)

[ČÚZK ArcGIS REST server **VÝŠKOPIS** – stahovací služba](https://ags.cuzk.cz/arcgis2/rest/services)

## [ArcČR 500](https://www.arcgis.com/home/item.html?id=527cdeb48a8b4456a00ed4b35cbed799 "Odkaz na stažení")

ArcČR 500 je digitální vektorová geografická databáze České republiky, zpracována na úrovni podrobnosti 1 : 500 000. Navazuje na podobné databáze, zpracované firmou Esri. Obsahem databáze jsou přehledné geografické informace o ČR. Data umožňují široké spektrum prostorových analýz a vizualizace a poskytují možnost propojení na statistická data.

## [Císařské otisky stabilního katastru](<https://geoportal.cuzk.cz/(S(1v4m40zfva0uax45kgek0z45))/default.aspx?mode=TextMeta&side=dSady_archiv&metadataID=CZ-CUZK-COC-R&menu=2901> "Odkaz na stažení")

Jedná se o mapy z let 1826-1843, původně určené k archivaci v Centrálním archivu pozemkového katastru ve Vídni, odkud byly po vzniku Československé republiky v rámci archivní rozluky předány do Prahy. Na rozdíl od tzv. originálních map stabilního katastru zachycují původní stav krajiny bez dodatečného zákresu pozdějších změn. Dodnes patří ze strany badatelů k nejžádanějším a nejvyužívanějším archiváliím ÚAZK. Pro území Čech je archivováno cca 8400 katastrálních map na cca 31 tisících mapových listech. V katastrálních územích, pro která se tyto mapy nedochovaly, jsou postupně nahrazovány originálními mapami stabilního katastru.

## [Státní mapa 1 : 5 000 – odvozená](https://geoportal.cuzk.cz/(S(be3r4r2uzrecpufzskg2ngre))/Default.aspx?mode=TextMeta&side=dSady_archiv&metadataID=CZ-CUZK-SMO5-R&head_tab=sekce-02-gp&menu=2905> "Odkaz na stažení")

Státní mapa 1 : 5 000 – odvozená, vydávaná postupně od roku 1950, byla zamýšlena jako provizorium. Pro první vydání byl polohopis odvozen z katastrálních map a výškopis z nejvhodnějších existujících podkladů, například z topografických map v systému S-1952, v případě nezbytnosti i z topografických sekcí 3. vojenského mapování. Polohopis zobrazoval sídla, dopravní síť, vodstvo, lesy, správní hranice a značkami místopisné podrobnosti, jako jsou mosty, kříže, sochy, komíny, věže apod., vše v šedé barvě. Výškopis byl znázorněn vrstevnicemi v závislosti na použitých výškopisných podkladech, výškovými kótami a podle potřeby technickým nebo topografickým šrafováním včetně popisu v barvě hnědé. Grafické provedení mapového rámu se v průběhu vydávání map lišilo, u prvního vydání jsou na jednoduchém přímkovém rámu vyznačeny rysky rovinné souřadnicové sítě Křovákova zobrazení v půlkilometrovém intervalu. Až do roku 1990 tyto mapy nebyly určeny veřejnosti, ale směly se používat pouze pro vnitřní potřebu státních orgánů a socialistických organizací. Do produktu jsou zařazovány kromě skenů postupných vydání Státní mapy 1 : 5 000 – odvozené i skeny mladších map neodvozených (zdroj: ČÚZK).

## [DMR 5G](<https://geoportal.cuzk.cz/(S(dj1qcqtglm2rtdlklt1pblvm))/Default.aspx?lng=CZ&mode=TextMeta&side=vyskopis&metadataID=CZ-CUZK-DMR5G-V&mapid=8&menu=302> "Odkaz na stažení")

Digitální model reliéfu České republiky 5. generace (DMR 5G) představuje zobrazení přirozeného nebo lidskou činností upraveného zemského povrchu v digitálním tvaru ve formě výšek diskrétních bodů v nepravidelné trojúhelníkové síti (TIN) bodů o souřadnicích X,Y,H, kde H reprezentuje nadmořskou výšku ve výškovém referenčním systému Balt po vyrovnání (Bpv) s úplnou střední chybou výšky 0,18 m v odkrytém terénu a 0,3 m v zalesněném terénu. Model vznikl z dat pořízených metodou leteckého laserového skenování výškopisu území České republiky v letech 2009 až 2013. Dokončen byl k 30. 6. 2016 na celém území ČR. DMR 5G je určen k analýzám terénních poměrů lokálního charakteru a rozsahu, např. při projektování pozemkových úprav, plánování a projektování dopravních, vodohospodářských a pozemních staveb, modelování přírodních jevů lokálního charakteru, apod. DMR 5G je základní zdrojovou databází pro tvorbu vrstevnic určených pro mapy velkých měřítek a počítačové vizualizace výškopisu v územně orientovaných informačních systémech vysoké úrovně podrobnosti.

## [RÚIAN](https://vdp.cuzk.cz/vdp/ruian "Veřejný dálkový přístup k datům RÚIAN")

Registr územní identifikace, adres a nemovitostí (RÚIAN) je jedním ze základních registrů veřejné správy. Je veřejným seznamem, nevede žádné osobní údaje a je jedinečným zdrojem adres nejen pro veřejnou správu. Obsahuje také údaje o územních prvcích, územně evidenčních jednotkách a jejich vzájemných vazbách.

## [Data250](https://geoportal.cuzk.cz/(S(htwtba15ms3bpwjajv0aqpxq))/Default.aspx?mode=TextMeta&side=mapy_data250&text=dSady_mapyData250 "Databáze Data250")
Databáze Data250 je digitální geografický model území České republiky odpovídající přesností a stupněm generalizace měřítku 1:250 000. Data250 je zpracována v rozsahu celého území České republiky, vznikla generalizací původní databáze Data200 v roce 2023.

Aktuální vydání Data250 obsahuje cca 50 typů objektů. Data zahrnují osm tematických oblastí – hranice, vodstvo, popis, sídla, doprava, vegetace, reliéf a různé objekty. Souborová data produktu Data250 jsou poskytována stahovacími službami ATOM jako otevřená data, bezplatně, na základě licence Creative Commons CC BY 4.0.

## [Data200](https://geoportal.cuzk.cz/(S(htwtba15ms3bpwjajv0aqpxq))/Default.aspx?mode=TextMeta&side=mapy_data200&text=dSady_mapyData200 "Databáze Data200")
Databáze Data200 je digitální geografický model území České republiky (ČR) odpovídající přesností a stupněm generalizace měřítku 1:200 000. Data200 je zpracována v rozsahu celého území České republiky, vznikla na základě projektu EuroRegionalMap (ERM) evropského sdružení civilních zeměměřických a mapových služeb EuroGeographics. Zpracování ERM za Českou republiku zajišťuje Zeměměřický úřad od roku 2005.

Databáze Data200 vychází z ERM a rozšiřuje ji o další objekty. Aktuální vydání Data200 obsahuje cca 50 typů objektů. Data zahrnují osm tematických oblastí – hranice, vodstvo, popis, sídla, doprava, vegetace, reliéf a různé objekty. Díky svému původu jsou tato data homogenní v rámci Evropy a vystykovaná na státních hranicích, takže je lze kombinovat s daty ERM ostatních států a získat tak kvalitní podklad pro řešení nejen národních, ale i různých přeshraničních projektů.

V Zeměměřickém úřadu tato databáze slouží jako zdroj pro tvorbu kartografických výstupů odpovídajícího měřítka a pro aktualizaci tematických nadstaveb včetně ERM. Data200 jsou od dubna 2019 poskytována jako otevřená data ve formátu SHP.

## [Data50](https://geoportal.cuzk.cz/(S(htwtba15ms3bpwjajv0aqpxq))/Default.aspx?mode=TextMeta&side=mapy_data50&text=dSady_mapyData50 "Databáze Data50")
Data50 je digitální geografický model území České republiky odvozený z kartografické databáze pro Základní mapu ČR 1 : 50 000. Souborová data SHP tvoří 59 typů geografických objektů. Data zahrnují osm tematických oblastí sídelní, kulturní a hospodářské objekty, komunikace, produktovody a elektrické vedení, vodstvo, hranice územních jednotek, vegetace a povrch, terénní reliéf a popis. Souborová data produktu Data50 jsou poskytována stahovacími službami ATOM jako otevřená data, bezplatně, na základě licence Creative Commons CC BY 4.0.

## [ZABAGED (polohopis)](https://geoportal.cuzk.cz/(S(4d3ixwvvpejhs0flnqsgbbbh))/default.aspx?mode=TextMeta&text=dSady_zabaged&side=zabaged&menu=24 "Základní báze geografických dat České republiky - polohopis")
Základní báze geografických dat České republiky (ZABAGED®) je vektorový geografický digitální model území České republiky (ČR), který je spravován Zeměměřickým úřadem ve veřejném zájmu. ZABAGED® je součástí informačního systému zeměměřictví podle zákona č. 200/1994 Sb., o zeměměřictví a o změně a doplnění některých zákonů souvisejících s jeho zavedením, ve znění pozdějších předpisů (dále jen „zákon o zeměměřictví“). Obsah a předmět správy ZABAGED® je dán vyhláškou č. 31/1995 Sb., kterou se provádí zákon o zeměměřictví. Souborová data ZABAGED® jsou od 1. 7. 2023 poskytována ve vybraných formátech stahovacími službami ATOM jako otevřená data, bezplatně na základě licence Creative Commons CC BY 4.0.

## [OpenStreetMap](https://download.geofabrik.de/europe/czech-republic.html "Data OSM pro ČR")
OpenStreetMap je projekt, jehož cílem je tvorba volně dostupných geografických dat a následně jejich vizualizace do podoby topografických map (např. silniční mapa, turistická mapa, cyklomapa a navigování v nich). Pro tvorbu geodat se jako podklad využívá záznamů z přijímačů globálního družicového polohového systému nebo jiné zpravidla digitalizované mapy, která jsou licenčně kompatibilní. Projekt byl založen v roce 2004 a využívá kolektivní spolupráce spolu s koncepcí Otevřeného software. Data jsou poskytována pod licencí Open Database License.

## [Veřejná databáze ČSÚ](https://vdb.czso.cz/vdbvo2/ " VDB ČSÚ")
Český statistický úřad (ČSÚ) je ústředním orgánem státní správy České republiky. Byl zřízen dne 8. ledna 1969 zákonem č. 2/1969 Sb., o zřízení ministerstev a jiných ústředních orgánů státní správy. Veřejná databáze ČSÚ (VDB) je úzce napojená na statistický metainformační systém ČSÚ, zejména na systém ukazatelů a číselníků. Každý údaj v databázi je identifikován z hlediska věcného, časového i územního a také odkazem na zdroj dat. ČSÚ rámci VDB tedy poskytuje demografická statistická data vztažená k různým úrovním administrativních jednotek ČR, které je možné zdarma stahovat a připojit do GIS.

## [Natural Earth](https://www.naturalearthdata.com/ "Natural Earth Data")
Natural Earth je veřejná mapová datová sada dostupná v měřítku 1:10 000 000, 1:50 000 000 a 1:110 000 000. K dispozici jsou pro každé měřítko vektorová (kategorie Physical a Cultural) a rastrová data. Databáze Natural Earth byla vybudována ve spolupráci mnoha dobrovolníků, je podporována NACIS (North American Cartographic Information Society) a lze zdarma použít v jakémkoli typu projektu.
